# Avoin Raamatunkäännös (FinARK)

Avoin Raamatunkäännös™ (ARK) pohjautuu Kirkkoraamattuun 1933/38, sekä Uuden testamentin osalta myös Toivo Koilon Suuri ilosanoma -käännökseen. Käännöksessä on korjattu joitakin aiempia virheitä, uudistettu kieliasua ja muokattu Uuden testamentin tekstiä vastaamaan bysanttilaista enemmistötekstiperinnettä (Robinson–Pierpont). Tämä teksti pohjautuu niihin kreikankielisiin alkuteksteihin, jotka olivat käytössä Raamatussakin mainituissa varhaisissa kristillisissä seurakunnissa Välimeren itä- ja pohjoispuolella, muun muassa nykyisen Turkin ja Kreikan alueilla.

Alkuperäisiä kreikankielisiä käsikirjoituksia ei ole säilynyt, sillä papyrukselle kirjoitetut tekstit kuluivat säännöllisen käytön ja Välimeren kostean ilmaston vaikutuksesta lopulta tomuksi. Bysantin ajalta on kuitenkin säilynyt runsaasti uskollisesti tehtyjä kopioita. Vaikka nämä käsikirjoitukset on löydetty maantieteellisesti laajalta alueelta, ne ovat keskenään huomattavan yhteneviä.

Niissä kohdissa, joissa esiintyy toisistaan poikkeavia lukutapoja, oikea muoto voidaan useimmiten tunnistaa seuraamalla enemmistön mukaista lukutapaa. Robinson–Pierpontin tekstissä tämä valintatyö on jo tehty: kyseessä on tarkkaan koottu, bysanttilaiseen enemmistötraditioon perustuva Uuden testamentin teksti.

Tavoitteena on ollut tuottaa alkuteksteille uskollinen käännös nykysuomeksi. Tekstiä on pyritty kääntämään mahdollisimman sanatarkasti silloin, kun se ei vaaranna ymmärrettävyyttä. Idiomien ja idiomaattisten ilmausten kohdalla painopiste on ollut alkuperäisen merkityksen välittämisessä sujuvalla suomen kielellä.

Käännös on avoin: sitä saa käyttää vapaasti, siihen voidaan tehdä parannuksia jatkuvasti, ja kaikki muutokset pohjateksteihin ovat avoimesti nähtävillä osoitteessa:
[https://majorityversion.com/finark](https://majorityversion.com/finark)

Voit ladata käännöksen [tekstitiedostot](https://github.com/openversion/finark/tree/master/pub) ja käyttää niitä vapaasti omiin tarkoituksiisi.

## Sovellus

Voit lukea ja kuunnella käännöstä älylaitteilla tällä sovelluksella:
[https://openversion.net/finark/](https://openversion.net/finark/).

Älypuhelimella voit tallettaa sovelluksen kotivalikkoon ja se toimii myös lentotilassa ilman Internet-yhteyttä.

## Public domain -käännös

"Avoin Raamatunkäännös" on Seutulan rukoushuoneyhdistys Betel ry:n hallinnoima tavaramerkki. Nimeä Avoin Raamatunkäännös sekä sen lyhenteitä ARK ja FinARK saa käyttää ainoastaan viittaamaan sellaisiin tarkkoihin kopioihin tästä käännöksestä, jotka on julkaistu tällä verkkosivulla.

Itse käännös on vapaa tekijänoikeuksista (Public Domain) ja julkaistu CC0 1.0 -lisenssillä. Tämä tarkoittaa, että tekstiä saa vapaasti kopioida, muokata, levittää ja käyttää myös kaupallisiin tarkoituksiin ilman lupaa tai lähdeviitettä – kunhan käännöksen nimi ja lyhenteet säilytetään vain alkuperäisen version yhteydessä.
